S nástupem Donalda Trumpa do funkce amerického prezidenta se začala šířit představa, že každý stát může a má jednat podle toho, jak chce, že nemusí dodržovat žádná pravidla a že smlouvy nemají cenu. Evropané prý byli naivní, když věřili v řád založený na pravidlech.

Donald Trump opravdu předvádí v mezinárodní politice jízdu bez pravidel. Několikrát zpochybnil záruky, které dosud platily mezi zeměmi NATO. Prohlásil, že si není jistý, že by spojenci přišli na pomoc Americe a naznačil, že on by jim možná také nepomohl. Pak zase spojoval pomoc s placením, ale neřekl přesně, jak vysokým.

Vyhrožuje zemím, které byly americkými spojenci, chce se zmocnit dánského Grónska a tlačí na Kanadu, ze které by rád udělal část Spojených států. Uvaluje na obchodní partnery cla pod různými záminkami, pak je ruší a znovu zavádí. Jeho slovům se nedá věřit.

Trump si zřejmě představuje, že jako prezident nejsilnější země světa může vše. Jenže i kdyby platilo, že je mezinárodní systém anarchistický a státy se chovají vždy tak, jak mohou bez ohledu na ostatní, jak to tvrdí realistická škola mezinárodních vztahů, stále by bylo dodržování smluv a závazků důležité.

Je to totiž výhodné a vytváří to nutnou důvěru. Pokud někomu nevěříte, nebudete s ním pak chtít spolupracovat. Tuhle důvěru Trump svým chováním ztrácí a přitom jednou třeba bude Evropany nebo jejich vojenské základny potřebovat.

Zároveň Trump svým zpochybňováním závazků fakticky pohřbil NATO. Síla Severoatlantické aliance závisela na tom, že její nepřátelé věřili, že v okamžiku útoku se na ně vrhne celé NATO včetně Ameriky s jejími atomovými zbraněmi. To už neplatí. Nevěří tomu ani země aliance. Na NATO klidně někdo může zaútočit a pak to může být problém i pro Spojené státy.

Trump si zřejmě neuvědomuje, že slova mají svoji váhu a důvěra je cenná komodita. Mimochodem, to že důvěry je třeba a nelze jednat jen z pozice síly, vidíme i ve společnosti. Za každým člověkem nemůže neustále stát policista a nelze stále vše ověřovat.

Dobrovolnou spolupráci, která je klíčem k obchodu a prosperitě, pak nelze zvenku vynutit vůbec. Myslí si snad někdo, že by vznikla třeba slavná firma ČKD, kdyby si její zakladatelé, Čeněk Daněk a Emil Kolben nevěřili?

